---
layout: post
title: Statuto
description: Lorem ipsum dolor est
image: assets/images/pic12.jpg
nav-menu: true
---

ATTO COSTITUTIVO

Il Coro nato nel Settembre 1988 su iniziativa del Parroco Don Emilio Giavini e con l'adesione del M° Lino Varisco e di circa 50 coristi, fu costituito nell'ambito della Parrocchia di Oreno.

Dopo più di dieci anni di attività, il giorno 18 del mese di Ottobre ‘99, il Coro decide di redigere uno Statuto per meglio indirizzare la propria attività artistico/organizzativa come:

ASSOCIAZIONE MUSICALE “CORO POLIFONICO S. MICHELE” di Oreno di Vimercate.

All’inizio dell’anno 2015, dopo oltre un quarto di secolo di attività, il Coro, verificata l’esigenza di apportare alcune modifiche, redige un nuovo Statuto.

Art. 1 - OBIETTIVI E FINALITA'

Gli obiettivi principali del Coro sono orientati allo studio ed all'esecuzione di brani di musica sacra e profana la cui scelta sia finalizzata all'apprendimento ed alla divulgazione di una più vasta cultura musicale, principalmente fra i membri del coro e potenzialmente nella comunità cittadina e sul territorio.

Gli obiettivi principali del Coro si dividono in 3 parti :

1.	attività concertistica;

2.	partecipazione alla liturgia eucaristica in occasione delle principali ricorrenze religiose;

3.	attività didattica interna alla Associazione con organizzazione di corsi di approfondimento (vocalità, studio del repertorio, …) aperti ai coristi e attività di promozione musicale presso le scuole e le varie associazioni culturali del territorio.

Art. 2 - TIPO DI ASSOCIAZIONE

Il “Coro Polifonico S. Michele” è una libera ed indipendente associazione dilettantistica che non persegue alcun fine di lucro e provvede al sostentamento della propria attività tramite quote associative, eventuali contributi volontari, donazioni di simpatizzanti e/o sostenitori e proventi derivanti da alcune manifestazioni concertistiche a pagamento.


Art. 3 - SEDE SOCIALE

La sede sociale del "Coro Polifonico S. Michele" è presso la Parrocchia di Oreno,

Piazza San Michele, 7 – Oreno di Vimercate.

Art. 4 - ADESIONE AL CORO

I soci dell’Associazione – Coro Polifonico “S. Michele” si dividono in:

-	soci Coristi per i quali l’adesione al Coro è consentita, senza pregiudiziali ideologiche, confessionali o razziali, a tutti coloro che dimostrino adeguate capacità musicali e vocali verificate attraverso un’audizione da parte del Direttore Artistico, oltre alla condivisione degli obiettivi del presente Statuto;
-	soci Sostenitori per i quali l’adesione  al Coro  è consentita, senza pregiudiziali ideologiche, confessionali o razziali, a tutti coloro che dimostrino esclusivamente passione musicale e condivisione degli obiettivi del presente Statuto.

In coerenza con il repertorio artistico sviluppato il Coro risulta composto sia da voci maschili che femminili.

Art. 5 - CARICHE SOCIALI

-	La Presidenza del Coro è attribuita a maggioranza semplice per elezione da almeno i 2/3 dell’assemblea dei Coristi con il compito di rappresentare l’Associazione e coadiuvarne la gestione.

-	La Direzione Artistica del Coro è affidata al Direttore del Coro a cui spetta la proposta del repertorio e del programma di attività artistica.

-	La scelta e la revoca dell'incarico è affidata per elezione alla maggioranza dei 2/3 dei Coristi convocati allo scopo e presenti in Assemblea.

-	Il Comitato Direttivo del Coro affianca il Presidente ed il Direttore del Coro ed è costituito da almeno 4 persone, tra cui un segretario, un tesoriere ed un vicepresidente, elette dall’Assemblea dei Coristi; i compiti del Comitato Direttivo riguardano l’amministrazione dei fondi e del patrimonio sociale, la gestione dei problemi inerenti l’attività artistica, i rapporti con la Parrocchia, l’Amministrazione Comunale e le altre istituzioni.

-	La durata massima di ogni carica è di un anno.

-	La scelta, la conferma o la revoca di tutte le cariche sociali è affidata per elezione alla maggioranza dei 2/3 dei Coristi convocati allo scopo e presenti in Assemblea.


-	L'Assemblea del Coro è costituita dal Presidente, dal Direttore del Coro, dal Comitato Direttivo e da tutti i Soci Coristi che singolarmente hanno diritto di voto per l'elezione delle Cariche Sociali previste dal presente Statuto e la determinazione delle scelte da  stabilirsi nell'ambito delle attività del Coro.

Art. 5 bis - Modalità di convocazione dell’Assemblea

L’Assemblea ordinaria viene convocata dal segretario del Coro al termine dell’anno sociale con il compito di:

-	indicare gli obiettivi e le linee generali del lavoro dell’associazione;

-	approvare il bilancio annuale

-	confermare o revocare le cariche sociali.

 L’Assemblea straordinaria può essere convocata:

-	dal 30% dei soci,

-	dal Direttore Artistico,

-	dal Presidente,

-	dal Comitato Direttivo

con il compito di:

-	analizzare e risolvere problemi di particolare urgenza per l’Associazione;

-	proporre e votare eventuali modiﬁche statutarie;

-	proporre e votare l’eventuale scioglimento dell’Associazione e l’alienazione dei beni della stessa

Al termine di ogni assemblea il segretario redigerà il relativo verbale.

Art. 6 - IMPEGNI E PROGRAMMI ARTISTICI

All'inizio di ogni anno di attività sociale il Direttore Artistico dovrà presentare il programma  di massima che dovrà essere approvato dalla maggioranza dei Coristi riuniti in assemblea.

Con tale approvazione si intende moralmente sottoscritto, sia da parte dei Coristi che del Direttore Artistico, l'impegno più assiduo possibile al compimento degli obiettivi nell'anno di attività.

Sarà compito del Direttore Artistico, vista la preparazione, la partecipazione e l’impegno dei singoli coristi, valutare la loro idoneità alle manifestazioni programmate.

Art. 7 - ANNO SOCIALE

L'attività sociale del Coro inizia ai primi di Settembre di ogni anno e termina alla fine di Giugno dell'anno successivo.

Ogni corista è tenuto all’iscrizione annuale mediante versamento della quota sociale secondo le modalità concordate, quota con la quale il corista si impegna alla frequenza, alle prove e a sostenere le attività previste dal programma.

Art. 8 - FONDI E PATRIMONIO

Il patrimonio del "Coro Polifonico S. Michele" è costituito dalle esistenze di cassa costituite dai versamenti dei Coristi e dalle eventuali sovvenzioni elargite da Enti locali e/o sostenitori esterni, nonché da strumenti e suppellettili acquisiti o acquistati con i fondi sociali.

Ciascun Socio è comproprietario del patrimonio sociale pur non potendo vantare, in caso di  dimissioni o recesso, alcun diritto di proprietà individuale né totale né parziale sul patrimonio sociale.

In caso di scioglimento del Coro, l'esistenza di cassa, nonché i proventi derivanti dalla vendita degli oggetti di proprietà della Coro, saranno devoluti in beneficenza.

Art. 9 - APPROVAZIONE E MODIFICHE ALLO STATUTO

Il presente Statuto, discusso ed approvato dalla maggioranza dei 2/3 dei Coristi convocati in Assemblea, può essere modificato su richiesta di 1/3 degli stessi.

Le proposte di modifica dovranno essere approvate con la maggioranza dei 2/3 dei Coristi convocati allo scopo e presenti in Assemblea.

Art. 10 - DEPOSITO DELLO STATUTO

L'originale del presente documento, approvato in accordo al precedente Art. 9 e debitamente controfirmato dal Presidente, viene conservato dal Segretario del Coro.

Oreno, li 29/06/2015
